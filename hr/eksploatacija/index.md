<!--
.. title: Od ekonomije dijeljenja do dijeljene eksploatacije
.. slug: eksploatacija
-->

---
lead: Tekst o usponu platformskog kapitalizma i *gig* ekonomiji izvorno je objavljen 24. ožujka 2017. na regionalnom portalu [Bilten](http://www.bilten.org/?p=17570).
---

Sve učestalijim iskustvima rada preko internetskih burzi kao što su
Amazonov [Mechanical Turk](https://www.mturk.com/mturk/welcome),
[Upwork](https://www.upwork.com/) ili
[99designs](https://99designs.com/), ulaskom na domaće tržište servisa
kao što su [AirBnB](https://airbnb.com/),
[Uber](https://www.uber.com/hr/) i [BlaBlaCar](http://blablacar.hr/),
pokretanjem domaćih *startup-*ova kao što su [Gigly](http://gigley.hr/)
i [Olligo](http://myolligo.com/), [platformski
kapitalizam](http://wiki.p2pfoundation.net/Platform_Capitalism) postaje
dijelom svakodnevice na uspavanoj periferiji. Platforme koje posreduju
mikrozadatke, povremene poslove, usluge gradskog i međugradskog
prijevoza ili kratkoročni najam dale su jedinima priliku da ponude svoje
radne sposobnosti i dobra; drugima brz, transparentan i povoljan način
da nađu nekoga tko će tražene poslove izvršiti ili dobra iznajmiti.
Tehnološki sustavi ovih platformi omogućili su brzo povezivanje ponude i
potražnje, lako ugovaranje cijene i sigurnost naplate, a obostranim
ocjenjivanjem i učinkoviti sustav pridržavanja ugovorenog. Nadasve su
potrošači zadovoljni uređenošću, izvjesnošću i niskom cijenom koju
donose ovi servisi.

## Internet kao društvena infrastruktura

Nova internetska tržišta brzo zamjenjuju stare načine na koje su se ovi
donedavno često neformalni oblici jednokratnih razmjena ugovarali i
odvijali u nepovezanom svijetu. Dio je to općenitijeg trenda da
informacijski sistemi stvaraju nove infrastrukture povezivanja koje ne
prate granice zacrtane nacionalnim državama, propisanim procedurama i
društvenim uzusima. Društvene mreže poput Facebooka i Twittera istodobno
stvaraju transnacionalne komunikacijske zajednice, ali i skučene
svjetonazorske balončiće. Kriptovalute poput Bitcoina omogućuju
decentralizirane, anonimne i transparentne sustave za provođenje i
praćenje transakcija, ali i tehnološku osnovu za brzu akumulaciju u
rukama ponekih “kovačnica” i spekulanata. Platforme ekonomije dijeljenja
poput AirBnBa nude racionalnije kolektivno korištenje privatnih dobara,
ali i njihovu komodifikaciju uz iznimno visoke profite za nekolicinu
osnivača i anđela-investitora.

Ova dvostruka tendencija intenzivne socijalizacije i intenzivne
privatizacije, međutim, ne iznenađuje one koji su pratili ubrzani razvoj
infosfere i nove ekonomije protekla dva desetljeća. Još prije petnaestak
godina, sagledavajući nove oblike suradničke proizvodnje i potrošnje na
internetu, američki pravni teoretičar [Yochai
Benkler](http://www.yalelawjournal.org/article/coases-penguin-or-linux-and-the-nature-of-the-firm)
postulirao je da ti novi oblici temeljeni na lakoj dostupnosti
informacija smanjuju transakcijske troškove nalaženja i ugovaranja. U
tradicionalnim organizacijskim oblicima proizvodnje i potrošnje
transakcijski troškovi bili bi visoki zbog neadekvatnosti informacija o
tome tko što nudi i je li ponuđač pouzdan izvršitelj ili ne. Benkler je
tada vjerovao da je to adekvatno objašnjenje zašto nastaju i uspijevaju
projekti suradničke proizvodnje bez privatnog vlasništva poput
Wikipedije ili slobodnog softvera, a koji kao organizacijski model
proizvodnje ne odgovaraju ni modelu tržišta niti modelu tvrtke. Međutim,
već u drugoj polovici dvijehiljaditih postalo mu je jasno da smanjenje
transakcijskih troškova postaje novim poslovnim modelom koji povezuje
horizontalna tržišta i hijerarhijske tvrtke u nove forme prisvajanja i
komodifikacije.

## Kršenje zakona kao poslovni model?

Da bi novi internetski servisi za tržišno posredovanje postali dijelom
svakodnevice, morali su se prethodno steći neki tehnološki uvjeti. Bez
široke primjene geolokacijskih tehnologija, mobilnog pristupa internetu,
sustava internetske naplate, te konsolidacije mobilnih operativnih
sustava, razvojnih *frameworka* i aplikacijskih platformi, oni ne bi
bili mogući. Istodobno, njihovoj globalnoj ekspanziji pogodovao je niz
ekonomskih faktora: neučinkovitosti starih poslovnih modela, smanjeno
početno ulaganje zbog poslovanja temeljenog na proizvodnim sredstvima i
dobrima korisnika te mrežni efekt prema kojem utilitarnost nekog mrežnog
servisa raste eksponencijalno kako raste broj korisnika.

Nošeni tim faktorima, novi tržišni izazivači brzo prodiru i uzdižu se do
moćnih, obilato financiranih igrača koji ugrožavaju tržišne pozicije i
preživljavanje starih agencija za zapošljavanje, hotela, taksi službi
ili autobusnih operatera. Međutim, bez moći da masovno povezuju nove
aktere na tržištu i da preoblikuju tržišta u cilju stvaranja ekonomije
razmjera i monopola oni ne bi privlačili toliku pažnju investitora.
Posljedica tog procesa restrukturiranja je da njihovo poslovanje ima niz
negativnih učinaka i rizika po dugoročnu održivost pojedinih društveno
reguliranih usluga, prava radnika, socijalna prava i porezne prihode.
Stoga dolazak ovih servisa često prati ne samo sukob s postojećim
konkurentima i radnicima koji se boje za svoja radna mjesta, već i
lokalnim i državnim regulatorima koji pokušavaju održati uspostavljene
mehanizme kao što su koncesije u lokalnom i međugradskom prijevozu,
pravila o kratkoročnom najmu ili zakonske zaštite rada.

U sukobima s regulatorima prednjače dvije perjanice platformskog
kapitalizma. Kao što mogu posvjedočiti mnogi koji ovih dana pokušavaju
unajmiti stan u gradovima, koji se nalaze pod naletom vikend turizma
(kod nas je takav samo Zagreb), AirBnB je prouzročio prebacivanje dijela
stambenog fonda iz trajnog najma u kratkoročni najam i adekvatan porast
stanarina za one koji u gradu žive. Kako bi se obranile od
gentrifikacijskog istiskivanja stanara, nekretninskih mjehura,
izbjegavanja poreza i nelojalne konkurencije hotelima, lokalne uprave od
San Francisca, preko Barcelone do Berlina uvode strožu regulaciju
kratkoročnog najma.
[Berlin](https://www.theguardian.com/technology/2016/jun/08/berlin-ban-airbnb-short-term-rentals-upheld-city-court)
je tako odlučio da se u kratkoročni najam ne može davati više od
polovice vlastitog stana ako vlasnik nema posebnu dozvolu i ne plaća
adekvatan porez za komercijalnu djelatnost.

Uberu je pak poslovanje zabranjeno u nizu gradova diljem svijeta jer je
pod krinkom usluge posredovanja između vozača i putnika kreirao servis
lokalnog taksi prijevoza bez adekvatnih licenci koje lokalne uprave
izdaju za takav prijevoz, bez zaštite prava vozača čije usluge koristi i
uz isisavanje 25-40 posto cijene vožnje iz lokalne zajednice. Iako je
[izbačen](https://www.quora.com/What-cities-states-or-countries-have-banned-Uber)
iz Rio de Janeira, Austina, Španjolske i Finske, iako je sustavno varao
inspektore u nizu američkih gradova tzv.
*[greyballingom](https://www.nytimes.com/2017/03/03/technology/uber-greyball-program-evade-authorities.html),*
iako je u 2016. višestruko [povećao
izdvajanja](http://www.ipwatchdog.com/2016/05/23/airbnb-disrupts-hotel-industry-increases-lobbying/)
u svrhe lobiranja, Uber se protiv regulatora bori surovom ekonomskom
moći svoje ogromne zalihe gotovine. Uber, naime, koristi 13 milijardi
dolara kojima su ga obasuli investitori da bi dampingom cijena
zagospodario tržištem taksija. Pokrivajući svega [40
posto](http://jalopnik.com/uber-is-doomed-1792634203) svojih operativnih
troškova od prihoda i generirajući
[minuse](http://www.wired.co.uk/article/uber-finances-losses-driverless-cars)
od 2-3 milijarde dolara na godišnjoj razini, on stvara uvjete poslovanja
u kojima potrošačima nudi cijene koje ne mogu odbiti, konkurenciji
nameće borbu koju bez zaliha gotovine ne mogu izdržati i time se
pokušava pozicionirati kao budući monopolist o čijem će poslovanju
ovisiti lokalni taksi prijevoz. Nekoliko manjih gradova u SAD-u koji
raspolažu premalim budžetom da bi pokrili troškove javnog autobusnog
prometa već plaćaju Uberu
[subvenciju](https://www.bloomberg.com/news/articles/2016-08-15/uber-and-lyft-want-to-replace-public-buses)
da prevozi putnike do linija međugradskog prijevoza kojima dalje putuju
na posao. Ako njegova vreća novaca za koju godinu presahne, lokalne
zajednice morat će pokriti troškove poremećaja u pružanju usluga koju će
za sobom ostaviti zlatno tele platformskog kapitalizma. Ako postane
dominantni igrač ili monopolist, moći će slobodno formirati cijene.

## Silazak u skriveno mjesto proizvodnje

Pored strategije monopola, druga velika uzdanica Uberovog poslovnog
modela je strategija
[automatizacije](http://jalopnik.com/uber-is-doomed-1792634203) koja bi
ga riješila troška i tereta radnika. Sve su učestaliji pokušaji vozača
da se
[organiziraju](http://www.index.hr/vijesti/clanak/vozaci-ubera-u-strajku-po-novim-cijenama-poslujemo-s-gubitkom/890130.aspx)
protiv netransparentnog isključivanja, smanjivanja tarifa i nemogućnosti
naplate napojnice. Međutim, kako Uber svoje radnike klasificira kao
vanjske podugovaratelje a ne zaposlenike, oni ne mogu dobiti zaštitu
primjerenu naravi njihovog rada. Dolazak Ubera u Hrvatsku, nadasve u
Zagreb, naišao je na stalna i povremeno nasilna protivljenja postojećih
taksi službi. I dok je taksi usluga do prije nekoliko godina bila
nerazumno skupa i često traumatična za putnike koji nisu znali kakvu
cijenu ili uslugu mogu očekivati, s deregulacijom taksi usluge došlo je
do nemilosrdno naglog rušenja cijena i standardiziranja usluge prije
dolaska Ubera. Dolaskom Ubera taj konkurencijski pritisak je dodatno
povećan jer taksi-promet počinju obavljati nelicencirani vozači.
Protesti taksista, unatoč lošoj prethodnoj reputaciji, pritom nisu
neutemeljeni – kao što pokazuje
[istraživanje](http://www.oxfordmartin.ox.ac.uk/news/201701_Uber_Drivers_of_Disruption)
koje je nedavno proveo Oxford Martin School, Uber je u nizu američkih
gradova povećanjem broja vozača i rušenjem cijena uistinu smanjio razine
nadnica zaposlenih taksista.

Međutim, unatoč polulegalnom i neodrživom poslovnom modelu Ubera,
potražnja za povremenim i neizvjesnim poslovima kakve nude ove
posredničke platforme neće nestati. Ovi netipični oblici rada, koji se u
različitim inačicama naziva i engleskim neologizmima *crowdwork*,
*on-demand work, gig economy*, prema
[analizama](http://researchprofiles.herts.ac.uk/portal/en/publications/logged-labour(cc23e0d9-71b3-4eb9-92b7-63239c6535b2).html)
koje je nedavno provela britanska stručnjakinja Ursula Huws,
predstavljaju strukturnu karakteristiku nove konfiguracije globalnog
tržišta rada. Naime, nakon neoliberalnog preustrojavanja tržišta rada
1970-ih koje je veliki dio industrijskog radništva istisnulo u
niskokvalificirani tercijarni sektor ili trajnu nezaposlenost,
globalizacije 1990-ih koja je donijela uvjete zaoštrene konkurencije
među nacionalnim tržištima rada i fleksibilizaciju radnih odnosa,
velikim otpuštanjima uslijed krize 2008. godine nastala je nova armija
nezaposlenih u različitim segmentima tržišta rada. Budući da oporavak
profita nakon krize nije pratio i povratak radnih mjesta, otpušteni su
prisiljeni pridružiti se već prekariziranom radništvu u neformalnom,
uslužnom i kreativnom sektoru u potrazi za povremenim poslovima.

Kao što
[analiziraju](http://www.feps-europe.eu/assets/a82bcd12-fb97-43a6-9346-24242695a183/crowd-working-surveypdf.pdf)
Huws i njeni suradnici, u Velikoj Britaniji danas preko deset posto
radne snage stječe neki dio svog dohotka kroz internetski posredovane
netipične oblike rada, a četvrtina od tog broja i veći dio svog dohotka.
Riječ je o najrazličitijim zanimanjima: od vozača, preko servisera, do
dizajnera i programera. Pritom, razlike u prihodima između jednog vozača
i jednog specijaliziranog programera koji konkurira na globalnom tržištu
rada su značajne.

Zajedničko za internetske posredovane poslove ovog tipa je da su poslovi
standardizirani, izvršitelji lako zamjenjivi, a učinak stalno nadziran.
Slobodna zanimanja su postala visokokontrolirana zanimanja. Kod
niskoplaćenih mikroposlova radnik često mora biti stalno dostupan na
internetu u iščekivanju sljedećeg naloga, gubeći strukturu radnog i
slobodnog vremena. Za ilustraciju, u nekim američkim gradovima Uberovi
vozači spavaju u autima ne bi li ujutro bili što bliže potencijalnim
klijentima. Budući da nema pravnog subjekta koji stoji između radnika i
naručitelja, radnik često mora prihvatiti nepovoljne u strahu od loše
ocjene. Kupac nije kralj, on je despot.

Unatoč snižavanju ulaznih barijera u neke segmente tržišta rada kao što
je taksi prijevoz, prilici da se konkurira skupljoj radnoj snazi u
globalnim uvjetima, prilici da se povremeno dobro zaradi, znakovito je
da se radnici u ovom segmentu pokušavaju organizirati i kolektivno
zahtijevati veću zaštitu od samovolje poslodavaca. Međutim, glavna
prepreka je da kao samozaposleni podugovaratelji radna prava ne
ostvaruju, teško mogu međusobno znati tko su i teško se mogu okupiti, a
ne mogu se ni sindikalizirati. Stoga problem njihove radne i socijalne
sigurnosti postaje društvenim problemom.

## Protiv tehnološkog tržišnog fundamentalizma

Nisu svi internetski posrednički servisi isti. Ono što se naziva
ekonomijom dijeljenja temeljenom na ideji zajedničkog korištenja resursa
i minimalizaciji komodifikacije očigledno je zamišljeno drugačije od
posljedica poslovanja Ubera i AirBnBa. Međutim, između dijeljenja i
komodifikacije tanka je linija koju internetski servisi gotovo neminovno
moraju prekoračiti kada su prisiljeni naći poslovni model i opravdati
ulaganje u rad, razvoj i tehnologiju. Primjerice, BlaBlaCar djeluje kao
besplatni servis za dijeljenje troškova međugradskih vožnji. Servis je s
početka besplatan, a kada dosegne kritičnu masu ponude i potražnje,
naplaćuje se marža na dogovorene transakcije. No, servis otvara sivu
zonu u kojoj se vozači u potrazi za zaradom uključuju u tržište
organiziranog prijevoza. Time servis počinje konkurirati javno
reguliranom međugradskom prijevozu. Javna regulacija međugradskog
prijevoza, međutim, postoji kako bi osigurala da operateri koji
opslužuju isplative linije opslužuju i linije koje nisu isplative.
Međutim, novi servisi nemaju nikakvu obavezu prema održivosti. To je
razlog zašto je, primjerice, Srbija nedavno odlučila [provesti
regulaciju](http://auto.blog.rs/blog/auto/vesti/2017/02/09/zabrana-kombi-prevoza-o-cemu-je-u-stvari-rec)
o javnom prijevozu kojom je dokinula nelegalni kombi prijevoz.

Stoga je pitanje što možemo poduzeti da se zauzda remetilački učinak tih
novih servisa. Dva su smjera djelovanja koja su se pokazala potrebnima.
Prvi je očigledno regulatorni koji mora urediti ekonomski učinak tih
servisa u cilju zaštite radničkih prava i zaštite reguliranih usluga,
ali i u pogledu socijalnih učinaka kao što je zaštita prava na
stanovanje i socijalne sigurnosti radnika u netipičnim oblicima
zapošljavanja. Postupanje niza sudova, lokalnih i državnih uprava koji
su nametnuli strože uvjete AirBnBu ili izrekle zabranu djelovanja Uberu
pokazuje da su regulatorne mjere pravno provedive i razborite s obzirom
na potencijalne dugoročne javne štete. Servisima koji posreduju rad
treba nametnuti obaveze poslodavca, a radnicima koji rade u netipičnim
oblicima zaposlenja stvoriti prilagođene mehanizme socijalne
stabilnosti.

Međutim, konvergencija tehnološke optimizacije tržišta jednokratne
razmjene i strukturno uvjetovane potrage za povremenim poslovima neće
nestati. Stoga je potreban i drugi smjer djelovanja – da radničke
organizacije, lokalne zajednice i države paralelno s borbom za prava i
regulaciju preuzmu inicijativu u kreiranju tehnoloških platformi koje će
ponuditi inovativne usluge, ali uz ugrađene mehanizme zaštite radnika i
javnog interesa. Kao što pokazuju konkretni projekti okupljeni oko
inicijative [platformski kooperativizam](http://platformcoop.net/),
zadruge radnika, gradske uprave i koalicije gradova mogu kreirati slične
servise za posredovanje poslova i kratkoročni najam izgrađene na
[načelima](http://www.rosalux-nyc.org/wp-content/files_mf/scholz_platformcoop_5.9.2016.pdf)
solidarnosti, ekonomske demokracije i društvene učinkovitosti koja
tehnološku inovaciju ne prepušta logici brze monetizacije na kakvoj je
zasnovano *startup* tržište. Prvi korak u tom smjeru je napustiti
novovjeku dogmu da je tehnološki razvoj društveno najracionalnije uređen
silama tržišta, a sile tržišta tehnološkom promjenom.
