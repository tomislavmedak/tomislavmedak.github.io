<!--
.. title: Invaliditet, inkluzija, kapitalizam: socijalna i radna ugroženost invalida
.. slug: invaliditet
-->

---
lead: Ovaj *working paper* nastao je na poticaj [Grupe 22](http://www.grupa22.hr/invaliditet-inkluzija-kapitalizam/), progresivne zeleno-lijeve istraživačke i zagovaračke organizacije. Tekst polazi od činjenice da je Hrvatska na začelju EU ljestvice po radnoj uključenosti invalida. Tvorci politika tvrde da će uključivanje u tržište rada omogućiti realiziranje njenog “punog radnog i osobnog potencijala”. Međutim, to poistovjećivanje tržišta rada i samoozbiljenja potiskuje nepomirivost politika radne inkluzije i natjecateljskog tržišta rada. Analizirajući razloge te nepomirivosti, članak pokazuje da je invaliditet kao društvena kategorija strukturni i povijesni ishod uspona kapitalističkog načina proizvodnje.
---

<script type="application/json" class="js-hypothesis-config">

{"showHighlights": false}

</script>

<script src="https://hypothes.is/embed.js" async></script>



Sa 1. siječnjom 2015. u Hrvatskoj na snagu stupa Zakon o profesionalnoj
rehabilitaciji i zapošljavanju osoba s invaliditetom koji bi trebao
proširiti kvote zapošljavanja invalida s javnog na privatni sektor.
Poslodavce s preko 20 zaposlenih zakonodavac obavezuje na kvotu od 2-6%
zaposlenih osoba s invaliditetom, za čije zapošljavanje dobivaju
jednogodišnja potpora u iznosu 31,500-52,500 KN, a u suprotnom plaćaju
penale u iznosu od 30% minimalne plaće mjesečno pomnoženo s minimalnim
brojem potrebnih zaposlenika s invaliditetom. Prema nadanjima Hrvatskog
zavoda za zapošljavanje (HZZ) predložena rješenja "mogla bi značajno
doprinijeti povećanju broja zaposlenih osoba s invaliditetom, a to znači
i realiziranju njihovog punog radnog i osobnog potencijala”.[^1]

Dugoročne tendencije i dosadašnje stanje međutim ne ostavljaju puno nade
da će se poslodavci odlučiti za potpore namjesto penala. O razlozima
ćemo kasnije. Pogledajmo prvo statistike. Kako ne postoji univerzalni
kriteriji niti univerzalni oblici invaliditeta, podaci variraju od
društva do društva, no konsenzus je da nekih 10-12% globalne populacije
ima invaliditet. Prema podacima Eurostata za 2011. u tadašnjih 28
zemalja EU 14% populacije ima ograničene sposobnosti, a 11% populacije
ima ograničene radne sposobnosti. Prema podacima Hrvatskog zavoda javnog
zdravstva od 2007. do 2013. ukupan broj invalida je narastao s nekih
475,000 na 510,000, od čega je nekih 60,000 branitelja s invaliditetom.
Usporedimo li te podatke s popisom stanovnika iz 2011. nekih 11-12%
populacije koja živi u Republici Hrvatskoj ima invaliditet, od čega
prema posljednjim podacima 29% otpada na lokomotorna oštećenja, a 24,4%
na duševne poremećaje. Najviše su pogođene osobe starije dobi, pogotovo
nakon 40. godine života.

U EU 57% invalida u radnoj aktivnoj dobi sudjeluje u tržištu rada u
odnosu na 80% ostale popoulacije. Ukupna stopa zaposlenosti invalida u
EU je 47% (Hrvatska najlošija s 20%), a nezaposlenost 17% (Hrvatska opet
najlošija s 49%).[^2] Nekih 53% osoba s invaliditetom su u radno
aktivnoj dobi (19-64 godina), a od njih je zaposleno svega 16,549
uglavnom kao srednje-kvalificirana radna snaga. Prema podacima HZZ-a u
prva tri kvartala 2014. udio zaposlenih invalida preko Zavoda iznosio je
svega 0.8%, a invalidi su činili 2.3% nezaposlenih u evidenciji Zavoda.

Pored isključenosti iz tržišta rada invalidi su dodatno izloženi
nadprosječnom siromaštvu, niskoj kvaliteti i dokidanju socijalnih usluga
te različitim tipovima isključivanja koje rezultiraju ranim izlaskom iz
obrazovnog sistema, smanjenom mobilnošću, općom isključenošću iz
društvenih aktivnosti i nevidljovšću.

### Proturječje politika radne inkluzije i kapitalističkog sistema

Međutim, vratimo se na velika nadanja koju zakonodavac polaže u
činjenicu da će iz poticajnih mjera zapošljavanja doći do realizacije
njihovog punog radnog i osobnog potencijala. U izjednačavanju radnog i
osobnog potencijala invalida potkrada se tragični nesporazum sistemske
naravi u kojemu se uzrok diskriminacije uzima za sredstvo emancipacije i
koji je osuđen na neuspjeh.

Na prvi pogled očigledno je proturječje između interesa poslodavaca i
proklamiranih ciljeva politike radne inkluzije. Naime, kada u uvjetima
kapitalističkog načina proizvodnje radnik ulazi na tržište rada on u
zamjenu za nadnicu poslodavcu prodaje na određeno vrijeme svoju radnu
snagu. Poslodavac tu radnu snagu angažira u konkretan rad na određenom
proizvodu ili usluzi u proizvodnom procesu, nastojeći je iskoristiti
kako bi proizveo što više unutar ugovorenog vremena. Poslodavac taj rad
nastoji učiniti što produktivnijim povećanjem intenziteta rada i
uvođenjem novih sredstva za proizvodnju koji povećavaju produktivnost
tog rada. Što utrošeni rad može proizvesti više u jedinici vremena to
više potencijalnog viška vrijednosti ostaje poslodavcu da realizira kroz
prodaju proizvoda. Sile konkurencije na tržištu i nužnost stvaranja
profita sile poslodavca da stalno povećava produktivnost i smanjuje
cijenu rada po jedinici proizvoda. U tu svrhu potrebna mu je sposobna i
prilagodljiva radna snaga koja može odgovoriti na potrebe povećanja
intenziteta i transofrmacije proizvodnog procesa.

Invalidi unutar tako zadatih potreba poslodavaca predstavljaju teret
kapitalu i nemaju dobre izglede u natjecanju na tržištu rada. Kada
poslodavac zapošljava invalida onda pristaje na funkcionalna ograničenja
njegovih radnih sposobnosti (pojmovnom određenju sposobnosti vratit ćemo
se niže) koji mogu rezulitirati u poteškoćama pri intenziviranju
proizvodnje ili dodatnim troškovima adaptacije radnog mjesta i
proizvodnog procesa funkcionalnim ograničenjima invaliditeta. Unatoč
poticajima i penalima riječ je o budućim rizicima u koje poslodavci
često ne žele ulaziti.

Naravno, postoji mnoštvo specifičnih tjelesnih i mentalnih konstitucija
koje društvo određuje kao invaliditet i mnoštvo različitih proizvodnih
procesa. Pojedini invalidi mogu biti krajnje adekvatni i produktivni
radnici u specifičnim situacija. Međutim, ovdje govorimo o idealnom
prosjeku koji se tiče cjeline populacije i cjeline proizvodnog sistema
koji nepobitno potkrepljuju gorenavedeni statistički podaci. Pred
činjenicom da zapošljavanje invalida predstavlja rizik i trošak za
poslodavca, pretpostavka da je unutar produktivizma kapitalističkog
načina proizvodnje moguće ostvariti uključivanje i društvenu
ravnopravnost invalida pokazuje se iluzornom. Ta iluzija, međutim, odraz
je razgraničavajuće funkcije invaliditeta unutar strukture i geneze
kapitalističkog načina proizvodnje.

### Invaliditet kao proizvod kapitalizma

Iako je napredak znanosti i medicine u kapitalizmu neosporno doprinjeo
vijeku i kvaliteti života invalida, invaliditet kao specifična društvena
činjenica i strukturni oblik društvene isključenosti nastaje tek s
razvojem kapitalizma i izravni je ishod njegovih strukturnih
pretpostavki.

U predkapitalističkim načinima proizvodnje osobe s tjelesnim i mentalnim
oštećenjima su srazmjerno svojim funkcionalnim sposobnostima morale biti
uključene u seosku ekonomiju i potrebnu skrb dobivale su unutar
ekonomske jedinice proširene obitelji seoskog domaćinstva. S usponom
kapitalističkog načina proizvodnje radnici istupaju iz obiteljske
organizacije proizvodnje i kao individue stupaju na tržište rada u
potrazi za nadnicom ne bi li osigurali sredstva za život. U tom prelasku
na natjecateljsko tržište rada osobe s tjelesnim oštećenjima i duševnim
poremećajima bivaju vrlo brzo potisnute na dno. Istodobno, potrebna
obiteljska skrb za dodatnog neproduktivnog člana obitelji postaje
hendikepom i potencijalnim uzrokom osiromašenja za radno aktivne članove
obitelji.

Dakle, u procesu industrijske i urbane tranzicije rađa se isključenost
invalida iz radne sfere kao temeljnog oblika društvene isključenosti u
kapitalizmu. Budući da su radnici prisiljeni raditi kako bi osigurali
sredstva za život, oni koji ne mogu raditi osuđeni su na bijedu i
socijalnu smrt. Rani kapitalistički gradovi vrve siromašnima,
sirotanima, sakatima, nemoćnima, nepoćudnima, umirućima. Da bi se ta
eksplodirajuća urbana populacija zadržala pod kontrolom i unaprijeđivala
prema potrebama tržišta rada, osnivaju se javne društvene institucije
poput bolnica, škola, zatvora, ubožnica i sirotišta. Različita oštećenja
i poremećaji – vida, sluha, lokomotoričkog aparata, kognitivnih
sposobnosti, psihe, itd. – postaju predmetom normirajućeg i
disciplinirajućeg promatranja, klasificiranja i interveniranja, a
pojavljuje se i objedinjena kategorija invaliditeta kojom se ta skupina
odvaja od drugih oblika institucionalnoga zbrinjavanja prekršitelja
zakona, nepoćudnih pojedinaca ili djece. Temeljna značajka te kategorije
je privremena ili trajna nesposobnost tj. funkcionalno ograničenje za
punopravno konkuriranje na tržištu rada. Temeljni cilj institucionalnog
djelovanja je njeno radno osposobljavanje ili u suprotnom trajno
institucionalno zbrinjavanje. Temeljna naučna disciplina tog
institucionalnog djelovanja je medicina.

Kategorija indvaliditeta liminalna je kategorija odnosa rad – kapital
koja razdvaja armiju rada od ostatka odrasle populacije koja nije
uključiva u tržište rada. Kategorija koja je u predkapitalističkim
odnosima često imala produktivnu ulogu unutar kolektivne organizacije
svakodnevnog života (ali i često bivala izložena brutalnom
isključivanju), u kapitalističkom načinu proizvodnje biva isključena iz
proizvodne sfere i ostaje prepuštena patronizirajućem djelovanju
institucija koje istodobno pružaju životno potrebnu skrb i potvrđuju
matricu isključivanja. Budući da individualna prava i autonomija u
kapitalizmu imaju korijen u nužnostima individualnog ugovaranja prodaje
radne snage na tržištu rada, invalidima dugo vremena ostaju uskraćena
individualna prava i osobna autonomija.

Recentne definicije invaliditeta[^3] polaze od tri dimenzije koje
određuju invaliditet: zdravstveno stanje, funkcionalna ograničenja u
obavljanju aktivnosti i neprilagođenost okoline. Te definicije mali su
pomak u odnosu na desetljećima dominantni medicinski model
invaliditeta.[^4] Taj model, nastao iz okrilja disciplinarnih
institucija produktivističkog kapitalizma, vidi invaliditet kao osobnu
tragediju koju se medicinskom intervencijom i rehabilitacijskom
kompenzacijom nastoji umanjiti i time prilagoditi osobu s invaliditetom
funkcioniranju u zatečenom okruženju i društvenim odnosima. Na tom
modelu izgrađen je institucionalni okvir skrbi, primat medicinske nauke
nad problematikom invaliditeta te poveća industrija lijekova i pomagala.
Samoorganiziranim djelovanjem invalida i kritikom znanstvenika koji se
bave društvenom problematikom invaliditeta posljednjih desetljeća
medicinski model doveden je u pitanje.

Naime, sagledaju li se strukturni i povijesni uvjeti nastanka
invaliditeta, evidentno je da su oštećenja i poremećaji podjednako
sinteza socio-ekonomskih uvjeta i socio-kulturnih značenja koliko i
zdravstvenog stanja osobe. Depresija može biti posljedica radnih odnosa,
a shizofrenija u nekim sredinama percipirana kao dar. Za razliku od toga
invaliditet je uglavnom društveno određen, posljedica onesposobljavajuće
okoline i društvenih odnosa. Dakle, riječ je o društvenim konstruktima
koji su strukturno određeni oblicima isključivanja i dominacije
kapitalističkog načina proizvodnje i društvenih odnosa. Prilagođavanjem
osobnih tjelesnih i mentalnih specifičnosti zatečenoj okolini i
društvenim odnosima, dakle svođenjem društvene činjenice invaliditeta na
medicinsko-individualnu razinu, medicinski model potiskuje društvenu
narav problema i priječi njegovo rješavanje. Namjesto promjene okoline i
odnosa invalide[^5] se sili na prilagodbu koja u idealnom prosjeku
postojećih odnosa perpetuira njihovu isključenost.

### Imperativ sposobnosti

Nakon što smo ocrtali karijeru invalida u kapitalizmu, pogledajmo značaj
kategorije invaliditeta i njegove implikacije po takozvanu zdravu
populaciju. Invaliditet je, dakle, strukturno svojstvo kapitalizma, a
radna sposobnost karakteristika koja luči one koji ulaze u njegov
središnji odnos od onih koji ostaju iz njega isključeni. No, trajni
učinak samih proizvodnih procesa, uslijed njihovog intenziteta,
repetitivnosti ili promjenjivosti, jesu fizička oštećenja i psihički
poremećaji koji pogađaju one koji su uključeni. Dobna raspodjela
invaliditeta u društvu pokazuje da veliki dio oštećenja i poremećaja
dolazi sa starošću i radnim vijekom. Produktivizam kapitalizma (ali i
socijalizma koji perpetuira središnji odnos kapitala i rada) uzima svoj
danak.

Ako invaliditet ima isključujući učinak po radno nesposobnu populaciju,
on ima vezani normirajuće-disciplinarni učinak po radno sposobnu
populaciju.[^6] Dok društveno uvjetovana onesposobljenost pogađa
invalide, društveni imperativ radne sposobnosti i deziderat sposobnosti
općenito pogađa ostatak društva. Narušeno zdravlje, kronična oboljenja,
teške bolesti, ozljede na radu ili degenerativne promjene pored
neposredne boli donose i prijetnju ispadanja iz tržišta rada i gubitka
socijalne sigurnosti, a posljedično i gubitka dostojanstva,
individualnosti i autonomije koje jamči život neovisan od institucija. U
tom imperativu nalazi se realna osnova društvene opsesije zdravljem,
rekreacijom, prehranom i izgledom – održavanje tijela i uma u punoj
radnoj spremi i što podalje od društvene smrti koje donosi ispadanje iz
tržišta rada.

U uvjetima ekonomije visoke strukturne nezaposlenosti, fleksibilizacije
rada i niskog rasta često se čuju pozivi na mobiliziranje individualnih
sposobnosti. Kuka se nad nedostatkom produktivnosti, fleksibilnosti
radnih odnosa, individualne odgovornosti ili poduzetničkog duha. Ponekad
je kriva tromost nasljeđena iz socijalizma, ponekad je kriv balkanski
mentalitet. Međutim, riječ je o kategorijalnim pogreškama gdje se
očigledni sistemski problemi detektiraju kao individualni ili kolektivni
problemi, sprječavajući time raspravu o političko-ekonomskim
ograničenjima sistema i njegovoj transformaciji. Isto tako
normirajuće-disciplinirajući imperativ sposobnosti zajedničku
karakteristiku ljudskih tijela i umova da nezaustavljivo stare, troše
se, ozljeđuju i propadaju svodi na individualnu razinu, sprječavajući
time raspravu o društvenom sistemu koji bi bio adekvatniji potrebama
ljudske egezistencije, očuvanja zdravlja i razvoja specifičnih
sposobnosti pojedinaca u svoj raznolikosti njihovih fizičkih i mentalnih
manifestacija. Ovako kao trajni učinak neispunjivog zahtjeva za
održavanjem snage, izgleda i zdravlja ostaju strah, strepnja i osjećaj
neadekvatnosti.

### Političke alijanse

Simetrija konstrukta invaliditeta i imperativa sposobnosti unutar
kapitalističkog društva upućuje na stratešku komplementarnost radikalnih
zahtjeva društvenih pokreta invalida i društvenih pokreta usmjerenih
protiv diskriminacije temeljem rada, roda, naroda, pasoša, seksualnosti,
imperijalizma ili nejednakih posljedica klimatskih promjena. Potencijali
i značaj u povezivanju relativno slabih društveni pokreta invalida s
drugim društvenim pokretima u borbi protiv sistemskih uvjeta
diskriminacije je od obostranog i urgentnog značaja. Međutim, poput
ostalih društvenih pokreta, veliki dio društvenog angažmana invalida
danas se troši na napore da se održi kakav-takav, a često i
patronizirajući javni sistem socijalne zaštite, osigura minimalni
pristup invalida sferama svakodnevnice i dokine diskriminacija. Pristup
temeljen na borbi za prava, pogotovo borbi za pravo na rad, kroz javne
politike – iako potreban – sudara se na prvom koraku s jasnim
ograničenjima realno mogućega unutar postojećeg sistema. Dapače, u
vremenima politika štednje, kada država u cilju rasterećenja privrede
mora smanjivati programe zaštite namijenjene onima koje privreda ne može
uključiti, ta ograničenja unutarsistemskog djelovanja bolno su jasna.
Kao poučan primjer može poslužiti *Americans with Disability Act*,
naveliko slavljen kao veliki zakonodavni iskorak globalnog značaja
protiv diskriminacije invalida u uslugama i u radnoj sferi, a koji
dugoročno nije doveo do povećanja zaposlenosti.[^7]

Paralelno i nasuprot tim reformskim naporima, pokret za samostalno
življenje i drugi oblici autonomne organizacije života invalida nastali
u okviru socijalnog modela invaliditeta i novih društvenih pokreta
praksama kolektivne i organizirane solidarnosti i brige doveli su u
pitanje postojeća institucionalna i konvencionalna razgraničenja sfere
rada i skrbi, individualnog i kolektivnog, privatnog i javnog,
autonomnog subjekta i upućenosti na druge. Njima je otvoren horizont
primjenje kritike onesposobljavajućeg kapitalističkog sistema koji
ukazuje na mogućnosti drugačije organizacije društvenih odnosa koji se
temelje na pravu da se ne radi[^8], na ekonomiji uzajamnosti i brige, na
razvoju svih članova društva u svoj specifičnosti njihove individualne
egzistencije. Hoće li ti eksperimenti imati i najmanje šanse postati
nešto više od ograničenih potuprojekata ekonomskom sistemu temeljenom na
beskonačnoj ekspanziji, izrabljivanju rada, kontinuiranoj bijedi i
bespovratnom uništavanju planetarnih resursa pitanje je primarno
povezivanja društvenih pokreta i mobilizacije društvenih masa u
kritičnom prijelom trenutku kao što je u kojem se nalazimo.

[^1]: Hrvatski zavod za zapošljavanje, “Izvješće o aktivnostima
    Hrvatskoga zavoda za zapošljavanje u području zapošljavanja osoba s
    invaliditetom u razdoblju od 1. siječnja do 30. lipnja 2014.
    godine”, http://www.hzz.hr/default.aspx?id=14294 \[posjećeno 24.
    studenog 2014.\].

[^2]: Academic Network of European Disability experts (ANED), “European
    Comparative Data on Europe 2020 & People with Disabilities”,
    http://www.disability-europe.net/content/aned/media/ANED 2013 Task 6
    - comparative data synthesis report – Europe2020\_final.doc/,
    \[posjećeno 30. studenog 2014.\]

[^3]: The World Bank, *World Report on Disability : Main Report
    (English),*
    http://documents.worldbank.org/curated/en/2011/01/14440066/world-report-disability/
    \[posjećeno 30. studenog 2014.\].

[^4]: Kritiku medicinskog modela i sociološko fundiranje socijalnog
    modela invaliditeta razradio je Michael Oliver u *The Politics of
    Disablement* (Macmillan Education, 1990).

[^5]: U ovom trenutku postaje jasno zašto izbjegavamo politički korektan
    pojam “osoba s invaliditetom” i inzistiramo na pojmu “invalid”.
    Naglašavanje supstance osobe pred okolnošću invaliditeta
    pretpostavlja da je oštećenje ili poremećaj prepreka koju treba
    dokinuti, savladati ili pristojno potisnuti, a ne da se suvremeno
    društvo može i treba prilagođavati potrebama što šireg dijapazona
    ljudskih egzistencija kada one nemaju ekonomsku ili kupovnu moć. U
    pojmu "invalid" čuje se drastičnost kvalifikacije koja
    diskriminatorno, ali nepobitno istinito imenuje činjenicu
    socio-ekonomske bezvrijednosti čitavog spektra specifičnosti krhkih
    egzistencija povećeg dijela čovječanstva. Potiskujući tu negaciju
    umanjujemo neposredno čujan zahtjev za promjenom invalidirajućih
    odnosa koji dopire iz nje. Invalidima može u konačnosti biti
    prihvatljiva samo ona društvena zbilja koja dokida društvene
    preduvjete invaliditeta, samo ona društvena zbilja koja dopušta
    razvoj ljudske egzistencije u svim njenim specifičnostima.

[^6]: Podrobnije o međusobnom odnosu onesposobljavajućih uvjeta
    (*disableism*) i normirajuće-disciplinirajućih imperativa
    sposobnosti (*ableism*) te teorijskim implikacijama po analizu
    inavliditeta i političkih strategija vidi Dan Goodley, *Dis/ability
    Studies - Theorising Disablism and Ableism* (Routledge, 2014).

[^7]: Marta Russell i Ravi Malhotra, “Capitalism and Disability”,
    *Socialist Register*, 38 (2009), p. 221,
    http://socialistregister.com/index.php/srv/article/view/5784,
    \[posjećeno 24. studenog 2014.\].

[^8]: Sunny Taylor “The Right Not to Work: Power and Disability”,
    *Monthly Review*
    http://monthlyreview.org/2004/03/01/the-right-not-to-work-power-and-disability/
    \[posjećeno 30. studenog 2014.\].
